---
title: "Varmak İstediğin Yer Değil Zaten Olduğun Yere Dönüş: Sankalpa"
date: 2018-12-12
categories: 
  - "din"
  - "yazilarim"
---

<figure>

![sankalpa ile ilgili gÃ¶rsel sonucu](/images/Hands-holding-plant-in-soil-on-28160849-900x602-e1462614067620.jpg)

<figcaption>

Sankalpa aslında bir ağaca benzeyen hayatımızın anlamı olan ana nedeni, ya da "tohumu" bulmaya benzer.

</figcaption>

</figure>

Her yıl başından önce gelecek yıl için bir takım dileklerimiz olur. Kimilerimiz bu dilekleri biraz daha somut hedeflere dönüştürerek sene sonunda varmak üzere açık seçik hedefler koyarlar. Örneğin şu kadar kilo vereceğim, şuraya tatile gideceğim diye. Bu niyetler daha yılın başından bize "sahip olmadıklarımızı" hatırlatır. Yıl başı gecesinde "vay be nelere sahipmişim" diyen kaç kişi var? Sahip olduklarımızı genelde yıl başı gecelerinde değil, hastane köşelerindeyken hatırlıyoruz. Peki o zaman durduğumuz yerde geleceğe dair tek adım atmadan oturup halimize şükür mü edeceğiz?

Sanayi Devrimi olarak adlandırılan ve insanların üretmenin daha iyi yollarını buldukları günlerde Taylor adlı bir mühendis ağabeyimiz kömür işçilerinin her hareketini obsesif bir biçimde etüt ederek onların daha verimli çalışması için bir hareket planı hazırlamış ve uygulamaya koymuştur. Doğal olarak patronları sevinçten çıldırtacak bir verimlilik ortaya çıktı. Üstelik aynı süre zarfında... O gün bugündür bu satırların yazarı ben de dahil bir çok kişi her şeyi sayılarla ölçtü. O kadar ki doktora tezim için metin yazımında 1200 saat civarında harcadığımdan, her nedense en çok perşembe günleri yazı yazdığıma, günde ortalama 500 kelime yazı yazdığımdan kilo takibine her şeyi izledim. Hatta herkes kullansın diye uygulamasını yazdım: [http://kilotakibiga.appspot.com](http://kilotakibiga.appspot.com)

Ölçemediğin şeyi yönetemezsin takıntısı modern düşüncenin yeni bir obsesyonu: aşırı nicel düşünme. Aynı düşünce akımının bir diğer takıntısı **hedef koyma**. Sayıların sağduyuyu geçtiği anda kalite azalmaya başlıyor oysa. Peki bu takıntıya girmeden, skorla kafayı bozmadan ancak kaliteden de ödün vermeden bir şeyler yapmanın bir yolu var mı? Bir de o şeyi elde edene değin içine girilen yoksunluk olmadan... Galiba bunun bir yolu var. Bu yolu da Yoga Nidra adı verilen bir pratiği yaptıran yabancı bir hocanın kaydından öğrenmiştim. Önce Yoga Nidra'dan başlayıp daha sonra Sankalpa'ya geçelim. Yoga Nidra, Yoga'nın ne olduğu malum, Nidra ise "uyku" demek. Ehl-i yoganın uykusu diyelim... Yoga Nidra zihni uyku ile uyanıklık arasında bırarak dinlenmeye ve düşünsel baskı olmadan serbest ve özgürce düşünmeye yardım eden kadim bir uzak doğu meditasyon tekniği. Yoga Nidra'nın bir çok unsuru olmakla birlikte en önemli unsuru **Sankalpa**. Sankalpa da **niyet** demekmiş. Ancak bu hususta okuduğum detaylı bir [yazı](https://yogainternational.com/article/view/how-to-create-a-sankalpa), sankalpa'yı herhangi bir niyetten ayırıyor. Sankalpa'yı Yoga Nidra olmaksızın belirleyemiyorsunuz. Gerçekten de öyle çünkü uyanık zihin baskı yapıyor, daha somut, pragmatik ve bencilce hedeflere yöneltiyor. Oysa Sankalpa'nın temel özelliği içinde "will" yani "-eceğim, -acağım" eki barındırmaması. Sankalpa herhangi bir anda zaten sahip olduğunuz bir özelliği (bir nesneyi değil) hatırlamanızı ve en önemlisini belirlemenizi sağlıyor. Sankalpa'nızı keşfettiyseniz bunu sıkça hatırlayarak hayatınızın geri kalanındaki fani hedefleri ve işleri yapacak ana nedeni buluyorsunuz. Bilginin zaten içimizde olduğu meselesi felsefedeki **tabula rasa** yani zihnimizin doğarken bomboş olduğu ve bilginin sonraden edinildiği fikrine de aykırı. Doğu bilgeliği: Anahtarı gidip başka yerde değil, evinizin kapısında arıyorsunuz. Paola Coelho'nun Simyacı adlı romanın da teması buydu.

Peki bir Sankalpa cümlesi neye benzer. Duyduğum ve okuduğum kadarıyla şöyle: "Ben özgürlüğün mütecessim haliyim". Mesela böyle diyen biri eğer _para_ istiyorsa bunu özgürlüğü için istiyordur _paranın kendisi_ için değil. Ya da "Sevgiyi yaşıyorum" bir sankalpa cümlesidir ve tam da şimdiki zamana işaret eden anlamlı bir nedendir. Herkesin sankalpası farklı olabilir. Sankalpa'ların uygunluğu denetleyen bir kurum neyse ki yok:)
