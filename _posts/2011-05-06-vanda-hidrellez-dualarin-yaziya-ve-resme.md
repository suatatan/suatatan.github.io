---
layout: post
title: "Van’da Hıdrellez: Dua’ların yazıya ve resme döküldüğü zaman"
date: 2011-05-06
categories: 
  - "genel"
tags: 
  - "van-yazilari"
  - "yazilarim"
  - "sehrivan-gazetesi"
---

  

Van’da Hıdrellez: Dua’ların yazıya ve resme döküldüğü zaman  
![](/images/zNZATwlwit1f8cblDd_vomS6Mp85S718wqZRNfN9Ql0MJH0GyoZ71S1TXeDyDK2ULjMG7687M1J3_CnsNYzXNukrC2XALJlw7LtpEo8U5Hjo5mfR5Q)  
  
Bu sabah, daha doğrusu gece yarısı sabah namazından önce daha önce çok duyduğumuz anacak şahit olmadığımız Hıdrellez’i görmek için Akköprü deresine gittik. Anlatılanlar kadarı ile ellerindeki kağıtlara dileklerini yazanları, mum yakanları, bir de en merak ettiğimiz ise dileklerini küçük çakıl taşları ile dere kenarındaki düz yerlere resmedenleri görmeyi bekliyorduk. Beşyol mevkiinden ilk indiğimizde bir kaç kişiyi görünce herhalde “dilek tutacak kimse kalmamış” diye düşünmekteydik. Hıdrelleze en çok, ev, araba, evlilik ve çocuk için gelindiğine göre heralde bunların tamamına sahip olanlar bitmiş diye gelmemişler diye tevil yoluna gittik. Hatta topu bankalara atarak, krediler sayesinde herkes ev sahibi oldu, artık Hıdrelleze de gelmiyorlar gibi biraz ileri ! bir yorum da yaptık.  
  
Oysa esas etkinlik ilerideydi.  
  
Gece o saatte beklenmeyecek bir kalabalık Aşağı Norşin camisi civarında köprü üzerinde idi. Kimi arabasının müziği açmış halay çekiyor, kimi derenin ıslah duvarlarının üzerine dileğini çakıl taşları ile resmediyor, kimi namaz kılıyor, kimi dua ediyor, kimiyse olup biteni keyifle izliyordu.  
  
Doğrusu, insanların çoğunun yukarıda saydığımız 4 unsur başta olmak üzere dilekleri için toplandığı ve canı gönülden istediği bu “mistik” ortam görülmeye değer.  
  
Hıdrellezde görüştüğüm birinden duyduğum keyifli hikaye ise gerçekten güldürecek cinsten:  

## Trafikte işaret dili ile anlaşmak:

  
Hıdrellez’de evden çıkılıp derenin başına gidilene kadar konuşulmuyor. Herkes mimiklerle, jestlerle anlaşıyor. Gece hıdrelleze giderken yolda görülen adam, bize hikayeyi anlatana el kol hareketi ile epey bir şeyler anlatmış. Adamcağız, önce hıdrellez olduğunu unuttuğundan, el kol hareketi ile gecenin o vakti arabasıyla ilgili sorunu anlatmaya çalışıyormuş !  
Cep telefonumun “idare eden” kamerasından çektiğim bazı kötü görüntüleri ve hikayelerini anlatayım. Anlatayım ki, seneye siz de bu ilginç etkinliği yaşayın.  

## Ev, araba ve yazlık:![](/images/uECTSJVFIGEi-0frQpXd6nG2XANL5errCv9rJFDqOBGK4MWYNgDg_Awc1X_9H-A3SeFvfiOoGmO1MDn_1kk8QPM0PBVySC1HtfdVXUr13NmhLjrUow)

  
Çoğunlukla çakıl taşları ile bazen de sanat sınırlarını zorlayacak çekirdek kabukları ile yapılan evlerin genel görüntüsü klasik bir ev. Ancak bazıları 4 kat atmış, bazıları ise resmen villa yapmış. Elbette dileklere saygı duyuyoruz. İyi de villa için de Hıdrellez’e gelinir mi?  

## Hıdrellez’de ABD’ye gitmek isteyen biri

  

![](/images/ZRD9tKW8Mr26YNY7T9h27pBu0CikEGeXwOFMQtDpcyAKBjzCb_SNKi4COb1LOF3VRCNoGM9BO6ZaHGuPe40ONH_8o_gCu5xNK1ThE-UZVBxRJyPr58586XtLitGFYJQ)

  
Bu resimde ise Van'da direkt USA yazıp ABD’ye gitme talebini dile getiren birini görüyoruz  

## Gelin, Damat ve Çocuk:

  

![](/images/sIaqQcaDyYwsj_GV6TTONUfjyJhFRH6KKy-7xPeJoAAYO1F_Akod9cDIaUOWCaGsL81HQT-IiyuAuQE9AwERijc-uTrcEhmM_3gQNp3Q77uCkBY-G82GdIMrd57QgOg)

  
Çöp adamların cinsiyeti belli olmasa da genel havasından, gelin veya damat oldukları anlaşılıyor. Elbette çocuk da olabilir.  

## Üniversite ve Açık öğretim talepleri:

  

![](/images/w-3FcE3ayGotb2LiNyBCTZse4G4jn1XZRDyd-zIO0RWIJjAhqTdCcYujZbZzke2vfMvvbF3Kmlqns-_g3oo9V8MQsEqK1VQFOZXH7rvta6wzK1Nq0JDSW0BmtsBLTfA)

  
Ev resim yaptığını zannederken, karşılaştığımız bir hanımefendi, üniversite çizmiş. Geçen yıl üniversiteyi kendisi için çizip, kazandığını söylüyor. Bu kez başka bir yakını için çizime gelmiş.
