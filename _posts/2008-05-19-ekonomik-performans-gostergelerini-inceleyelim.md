---
layout: post
title: "Ekonomik Performans Göstergelerini inceleyelim"
date: 2008-05-19
categories: 
  - "sosyal-bilimler"
tags: 
  - "iktibas"
  - "inceleme"
---

![](/images/para.jpg)

Ekonomik performans ile ilgili yaptığım bir okuma üzerine yaptığım araştırmalardan değerli okurlarım için aşağıdaki verileri derledim;

Bir ülke için, ekonomik performans denilince ilk akla gelen konular;

1. Reel Gelirin Yıllık Büyüme Oranı
2. Enflasyon oranı
3. İşsizlik oranı
4. Ödeme bilançosunun durumudur. \*1

Bu kavramlardan bazılarını açıklayalım:

**Ödemeler Bilançosu:**

Ödemeler bilançosu ana ülkede yerleşik gerçek kişi, işletme veya kurumların yabancı ülkelerle yürüttükleri ekonomik işlemlerin sistematik olarak tutulan kayıtlarıdır. Başka bir ifadeyle bir ülkenin belirli bir dönemde dış alemden sağladığı gelirlerle, dış aleme yaptığı ödemelerin (kaçakçılık niteliğinde olmayan döviz gelirlerinin ve döviz harcamalarının) yer aldığı bir tablodur.

Uluslararası ekonomik işlemlerin içine mal ve hizmetlerle birlikte üretim faktörleri üzerindeki işlemler de girer. Buna göre, sınır ötesi mal ve hizmet ticareti veya üretimi, ülkeler arası kısa ve uzun süreli mali sermaye ve dolaysız sermaye yatırımları, uluslar arası işgücü hareketleri ile teknoloji transferleri de bu tanımın kapsamına girer.

Uluslararası işlemlerin sonucunda ülkeye ya da ülkeden dışarıya ödeme akımları gerçekleşir. Ancak bazı ekonomik işlemler ödemeler bilançosuna kaydedilmekle birlikte herhangi bir ödeme akımı doğurmazlar. Örnek olarak malın mal ile değişimine dayalı ticaret (takas veya kliring); yatırım malı, teknoloji yönetim bilgisi şeklindeki yabancı sermaye, bağış veya hibe şeklindeki karşılıksız transferler verilebilir.\*2

**İşsizlik Oranı:**

Aktif nüfusun (15 - 65 yaş arası nüfus) işsiz olan ve iş arayan bölümünün toğplam aktif nüfusa oranı. \*3 İşsizlik oranının yıllara göre dağılımı aşağıdaki tablodan incelenebilir (Kaynak: DIE)

| İçerik | Tarih | Değer | Birimi |
| --- | :-: | --: | --- |
| İşsizlik Oranı | Nisan 2007 | 9,8 | % |
| İşsizlik Oranı | Mayıs 2007 | 8,9 | % |
| İşsizlik Oranı | Haziran 2007 | 8,8 | % |
| İşsizlik Oranı | Temmuz 2007 | 8,8 | % |
| İşsizlik Oranı | Ağustos 2007 | 9,2 | % |
| İşsizlik Oranı | Eylül 2007 | 9,3 | % |
| İşsizlik Oranı | Ekim 2007 | 9,7 | % |
| İşsizlik Oranı | Kasım 2007 | 10,1 | % |
| İşsizlik Oranı | 2007 Yıllık | 9,9 | % |
| İşsizlik Oranı | Aralık 2007 | 10,6 | % |
| İşsizlik Oranı | Ocak 2008 | 11,3 | % |
| İşsizlik Oranı | Şubat 2008 | 11,6 | % |

**Reel Gelir:** Bir gelirin belirli bir dönemdeki satınalma gücüdür. Gelirin itibari(nominal) değerinin fiyat endeksine bölünmesi sonucu bulunur. Örneğin ayda 1000 YTL kazanıyorsunuz, itibari gelir 1000 YTL iken, reel geliriniz 1000 YTL'nin söz konusu dönemdeki satınalma gücüdür ki bu artabilir ve azalabilir.

**Enflasyon Oranı:**

Enflasyon oranı, fiyatlar genel düzeyinde belirli bir zaman diliminde meydana gelen değişme oranıdır. Sözkonusu oran ülke genelindeki fiyat artışlarının ölçüsü olarak kullanılan fiyat endekslerinden yararlanarak bulunmaktadır. Enflasyon oranı yahut fiyatlar genel düzeyindeki değişim oranının ölçüsü olarak Tüketici Fiyatları Endeksi ve Üretici Fiyatları Endeksi değişim oranları kullanılmaktadır. \*4

Ülkemizle ilgili enflasyon verilerine aşağıdaki linkten ulaşabilirsiniz:

[http://www.yaklasim.com.tr/malibilgiler/pratikbilgiler/maddeler/038.htm](http://www.yaklasim.com.tr/malibilgiler/pratikbilgiler/maddeler/038.htm)

**İKTİBASLAR**

\*1: İktisat Teorisi; Anadolu Üniversitesi yayınları

\*2: Ekonomi Name Sitesi http://www.ekonomi.name/kavramlar/odemeler-bilancosu.html

\*3: Mahfi Eğilmez Kişisel Web Sayfası http://www.mahfiegilmez.nom.tr/kose\_sozluk.htm

\*4: DIE
