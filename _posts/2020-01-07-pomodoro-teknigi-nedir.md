---
categories:
- yazilarim
date: 2020-01-07
layout: post
tags:
- english
- featured
- longread
- opinion
- technology
- verimlilik
title: Pomodoro Tekniği Nedir
---

### _Pomodoro Tekniğinin 5 yıllık Sağlam Uygulayıcısından Notlar_

**Nedir?:** Pomodoro Tekniği, insanları daha çok ve sistematik çalışmaya teşvik eden bir **zaman yönetim sistemidir**. Bu yöntemi kullanarak, iş gününüzü ya da ayırdığınız daha az bir zamanı beş dakikalık aralarla ayrılmış 25 dakikalık parçalara bölersiniz. Bu 25 dakikalık aralarda çalışır, 5 dakikalı molalarda ise dinlenirsiniz. Bu 25 dakikalık çalışma zamanı pomodoro olarak adlandırılır. Dört pomododan sonra, yaklaşık 15 ila 20 dakika daha uzun bir mola hakkınız doğar. İşte bu şekilde düzenli çalışmaya pomodoro tekniği denilir.

Pomodoro tekniği bundan ibaret değildir. Dilerseniz günlük kaç pomodoro harcadığınızı kayıt altına almak gibi basit bir istatistikle performansınızı izleyebilirsiniz. Ya da daha ileri giderek her bir projeniz için ayrı ayrı kaç pomodoro harcadım diye kayıt da tutabilirsiniz.

## Sosyal Medyaya Karşı İyi Bir İlaç

Tam önemli bir işi yapacağınız sırada, ya da ders çalışmak yahut kitap okumak istediğinizde cep telefonunuzu elinize alıyor musunuz? Bu sırada sosyal medyada parmaklarınız sonraki gönderiye istemsizce kayıyor mu? (Bende bu durum uzun yıllardan beri yoksa da nasıll bir çekim gücü olduğunu dün gibi hatırlıyorum). Peki neden bunu yapıyoruz? Çünkü "daha önümde çok zaman" var fikrinden ötürü. Aslında sürekli olarak erteliyor daha sonra biraz çalışıp tatmin oluyor sonra yine erteleme moduna giriyoruz. Sonra da zamanın genellikle ölçemediğimiz ve ölçemediğimiz için hep küçümsediğimiz bir kısmı boşa harcanmış oluyor. Bu ise genellikle elimizdeki tüm sürenin yarısından fazla bile olabilir.

![](/images/images)

**Mantığı:** Bu tekniğin ardındaki mantık basittir: "Aciliyet". Bir iş ya da ders çalışmak için görevininiz bitmesi için zamanınız bitmiyormuş gibi hissetmek yerine ya da bu değerli çalışma saatlerini dikkat dağıtıcı işlerle uğraşmak yerine (Hani Instagram, Whatsapp ve Facebook'un şirin geldiği anlar), bir görevde mümkün olduğunca fazla ilerleme sağlamak için yalnızca 25 dakikanız olduğunu bilirsiniz ve bu sizde bir acele duygusu yaratır.

**Peki kim icat etti bu tekniği?** Francesco Crillo adlı bir İtalyan keşfetti. Hatta kendi sitesi, kitapları ve manuelleri var. Buradan [buyrun](https://francescocirillo.com/pages/pomodoro-technique). Bu teknik için kullanılan 25 dakikayı takip etmek için mutfaklarda kullanılan domates şeklindeki saatleri tercih etti. Daha sonra bu tekniğin logosu haline gelen bu domates şekilli saatin şekli olan domatesin İtalyancası ise: "Pomodoro". Aslında Pomodoro tekiniği derken domates tekniği demiş oluyoruz:

![pomodoro ile ilgili görsel sonucu"](/images/images)

Bir çok kişi bu tekniğin 25 dakika çalış, 5 dakika dinlen şeklindeki mantığını ilk duyduğunda "hepsi bu mu?" diye sorar. Haklı bir sorudur. Metot aslında, kısa bilgiler sunan _infotainment_ sitelerinin sandığının aksine daha derin özellikler barındırır. Bu özelliklerin kendi kişisel tecrübelerimle elde ettiğim bazı önemli kısımları şunlardır:

## Productivity Challenge Timer

Eski adı Pomodoro Timer olan bu uygulama metodun daha sonra ticarileşmesi ile adını Productivity Challenge Timer olarak değiştirdi. 5 yıldan fazladır bu uygulamayı (adresi [şurada](https://play.google.com/store/apps/details?id=com.wlxd.pomochallenge&hl=tr)) kullanıyorum.

## Proje Tanımlayın

Uygulamayı direkt olarak pomodoro sayacı olarak da kullanabilirsiniz ancak daha efektif olması bakımından "Projects" panelinde düzenli olarak çalıştığınız projeleri ekleyebilirsiniz. Mesela ben kitap projelerimi, doktora tez yazımını ve kitap okuma gibi işleri proje olarak tanımlamıştım.

![Ekran Görüntüsü Resmi](/images/fAO1dBOLqhFworLXWG7fkDl0nMrDLkA-S0NX0l4W0YxdLRVH5C7B4V4CdI2APMtSFQ=w1920-h958)

Neden proje tanımlıyoruz? Cevap: Ölçmek için. **Ölçmüyorsanız yönetemezsiniz!** Yani önemli gördüğümüz bir işe ne kadar zaman ayırdık? Hesap verilebilirlik Pomodoro'nun önemli kurallarından biridir. Kendi kendinize gerçekçi hesap vermek için bu projeleri tanımlamalısınız. Proje tanımladıktan sonra masa başına geçip çalışmaya başladığınızda her pomodoro (25 dakika) bittikçe pomodoro başında hangi proje seçili ise onun hanesine bir pomodoro daha eklenilir. Böyle devam ederek dönemsel olarak hangi projenize ne kadar zaman ayırdığınızı görebilirsiniz.

## Rütbeler Elde Edin

Bu uygulamanın en sevdiğim tarafı sürekli olarak çalışmanızı takip etttiği için (elbette kameradan değil, her seferinde pomodoro'yu siz başlatırsınız), zaman içerisinde yakaladığınız günlük ortalama odaklanmış çalışma sürelerine göre size rütbe vermesi. Ancak rütbeyi bir kez aldıktan sonra öyle yan gelip yatmak yok :) Program günlük belirli ortalamanın altına düştüğünüzde size resmen fırça atıyor. Eski duruma dönmek için ne kadar çalışmanız gerektiğini söylüyor. Düzenli çalıştığınızda da bir üst rütbe için gereken çalışma süresini de hatırlatıyor.

## Ne Elde Ettim?

Pomodoro metodunu dışında her yıl kafamdaki projelere ne kadar süre ayıracağımı hesaplayıp belirliyorum. Pomodoro ile bu sürelere uyup uymadığımı da izliyorum. Bundan daha iyi bir hesap verilebilirlik herhalde yoktur. Bu süreler hep Pomdoro disiplininde olduğundan 'verimsizlik' pek olmuyor.

Aşağıda 2014 yılında sene sonu "zaman bilançoma göre" durum var:

Çalışma süresine dayalı özet  

| **İş kodu** | **Çalışılan Süre (sa)** | **Olması Gereken (sa)** | **Hedefe erişim %** |
| --- | --- | --- | --- |
| Proje A | 146.0 | 332 | %43 |
| Proje B | 42.5 | 66 | %68 |
| Proje C | 50.5 | 166 | %30 |
| Proje D | 130 | 44 | %295 |
| Proje E | 57.5 | 0 | \- |
| **TOPLAM** | **462,2** | **608** | **%70** |

Proje adlarını açıkça yazmadım kusura bakmayın. Fazlaca gizliler :) Özetle sadece sabahın 05:00'i ila 08:00 arasında akşamları da 20:00-21:00 arasındaki zaman dilimlerinde dil öğrenme, kitap okuma, yazı yazma gibi işlere ayırdığım toplam süre 462 saat idi. Hedefimin %70'i. Bu süre az görülebilir ancak günlük ortalamaya vurunca sonuçlar şöyle oluyor:

![](/images/okkVJwTDLUJSsM2wB3oAyUORlz5oGLZb1gLOh2KxLP8uhQWeZ7gz2aO67fxim4Mq20_DYN3X1cuJVUyWmTrvmxMA0_xQd6DMyC4YqpIHkvvSXHW6-t0N7wan9ok_BznpdHpIzms)

Yukarıdaki grafiği R Dili ile Pomodoro kayıtlarım üzerinden çıkardım. (R dili ile ilgili [kitabımı](https://www.seckin.com.tr/kitap/878575616) inceleyin) Genellikle günlük 2 saatlik pomodorolar yaptım. Çılgınca:) çalışıp günde 10 pomodoro'lu günlerim de oldu. Ama neredeyse istisnasız her gün 2 saat mecbur olduğum işler için değil kendi belirlediğim gündem için çalışmamın faydalı sonuçları bir yana bana sağladığı en güzel şey "mutluluk" oldu. Diğer kazanımlarımı anlatmayayım:) Küçük ama güzel şeyler, blogda birazcık bulabilirsiniz.

> Zamanlarını en kötü şekilde kullananlar, en çok, zamanın kısalığından şikayet ederler 
> 
> **La Bruyere**

Yani "zamanım yetmiyor" demedim asla. Bir eksiklik varsa bunun aslında tembelliğimin sonucu olduğunun farkındaydım.

> Ahmaklar zamanı nasıl öldüreceğini, akıllılar ise nasıl kazanacağını düşünür 
> 
> **Alain**

Evet, bu sözü de duyduktan sonra Pomodoro'nun akıllıca bir yol olduğuna karar verdim.

Bu arada insan kendini tanıyor. Her nedense "çarşamba" günleri en verimli olduğum (diğerlerine göre hafifçe) günler. Hafta ortası olduğu için olabilir: Kendi hakkımda tuttuğum istatistikler benim de az bildiğim detayları çıkardı:

![](/images/rN2vu5U9ajF_21_VHwWMFnCP3p69lPEvHNmUbIalBzsJR3K56_0qhhOMRtddyiYAHKguzBGhS-SGoisyCzxbY32MAIpPWBr7P4976tO8Za8Rq1X-SsEY-1awfHpm_IFemnn4GJk)

Grafiğe göre hafasonu ciddi ciddi tembellikler yapmışım. Kendime göre açıklamalarım var elbette.

## Özet

Değerli okurlarım ve dostlarım,

Eğer bir projeniz varsa, bu projeyi ciddi olarak hayata geçirmek istiyorsanız ve en önemlisi içinizdeki çocuğu "büyütme" niyetiniz varsa, **"bugün çok çalıştım"** diyerek kendinizi kandırmak ya da **"ya odaklanamıyorum"** diye kendinize kızmak yerine bu metodu kullanabilirsiniz. İki çocuğumla bile zaman zaman Pomodoro'lar yapıyoruz, onlarda bile güzel sonuçları oluyor. Hatta Pomodoro bitmeden ayağı kalkarsam uyarıyorlar.

Evet, işleri Pomodoro metodu yaptırmıyor kuşkusuz. Bu ve benzeri metotların tamamı insanın kendisi ile yarışması, hesap verebilir olması ve disiplinli olurken bunu sistematik ve eğlenceli hale getirmesi için var.

Çalışmadan bir şeyler kazanmanın da yolları vardır elbet. Onları bilenler paylaşırsa seviniriz. Ancak kısa yoldan büyük işler yapmanın trend olduğu kapitalist çağımızın zımni dayatmalarına rağmen gerçek olan tek bir husus vardır burada:

> **Ve insan için kendi çabasından başka bir şey yoktur.**
> 
> Yıldız, 38

Eğer siz de denerseniz, deneyimlerinizi dinlemekten keyif alacağız. Ya da Pomodoro hakkında sorularınız varsa memnuniyetle cevaplayabilirim.
