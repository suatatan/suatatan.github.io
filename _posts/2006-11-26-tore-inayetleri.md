---
title: "TÖRE İNAYETLERİ"
date: 2006-11-26
categories: 
  - "genel"
tags: 
  - "yazilarim"
  - "yeni-ufuk-gazetesi"
---

Töre kelimesinin kökeni İbranice ‘Torah’ (kanun) kelimesine kadar gider. Tevrat sözcüğünün de kökeni “torah”tır.

Yerli dizilerimizin canhıraş çalışmaları ile medyamızın Türkiye’nin doğusunu Amerikan “vahşi batı”sına özdeşleştirmesi; “medeni batı”lıların kafasına doğu için çoğu kez kafaları siyah beyaz puşili, sırtlarında tabanca ve ceketlerinin ceplerinde tomarlara para olan, kirli sakallı, kalın sesli, karılarına göz açtırmayan tiplemeleri kazımıştır. Bir zamanlar kendi aralarında “hanzo”, “kıro”, “maço” gibi ecnasa ayrılan “köyden şehre inen” bu tiplemeler iade-i itibar yapılarak, “ağa” pozisyonuna sokulmuş sonradan yine bir Türkiye dizi klasiği ile bu adama dağ başında pizza yaptırılmıştır.

Sonra töreler kafalarda acımasız kanunlar olara değerlendirilmeye başlamış, doğuda hukuk kitaplarının raflara kaldırılıp “torah anayasasının” yürürlüğe konduğunu, aşiret meclislerinin töre kitapları bastırdığını, kanun hükmünde kararnameler çıkardığını, yargı yetkesini aile meclislere devrettiğini düşünür olmuşuz biz.

Neredeyse Melek Azrail’in bile öldüğünü töre ürünü bir eylem olarak değerlendirecek kadar ileri gitmişiz ve o topraklarda kim kimi öldürse adına töre cinayeti denilir olmuş.

Devran değişmiş; gazete başlıklarında **“Töreniz Batsın”** diye başlıklar atılır olmuş. İnsan soruyor kendi kendine töreniz batsın dediğiniz kimler oluyor; bir etnik grup mu, bir ideolojik akım mı, birkaç kişi mi? Bu töre kimin? Her kiminse onlar başka bir ülke de mi yaşıyor? Daha da önemli bir soru:

**Töre nedir?**

Elbette çoğu kez uyguladıkları sosyal bir sistematiğe ne kadar kadim olursa olsun isim vermeden de devam ettirebilirler. “Doğu”da doğanların ve orada ölmeye karar verenlerin çoğunun inandığı bir değerler sistemi “töre” olarak değerlendirildiğinde bunun yanlızca “_tecavüze uğraya kızı öldür”_, _“evlendiğin kızın çarşafında kan yoksa sık beynine”_ gibi maddelerden oluşan bir ölüm manifestosu olarak değerlendirilemeyeceği açıktır.

Ancak bir realite ortadadır ki; töre artık gerek ona inanlar gerekse inanmayanlar tarafından en azından Türkiye’de “doğuluların yazılı olmayan sosyal kuralları” olarak değerlendirilebilir. Elbette bu toprakların başka yerlerinde de farklı kanunlar hüküm sürüyor olabilir ama henüz Karadeniz veya Ege’de işlenen bir “_tecavüze uğraya kızı öldür_ temalı bir cinayet veya eşinin kendisini aldattığını öğrenince eşini doğrayan adam konulu bir cinayet “töre cinayeti” olarak değerlendirmeye alınmamıştır.

Töre olarak değerlendirilen sistem içerisinde olan; tabiri caizse **ihtiyar-perest**’lik denecek kadar yaşlılara karşı saygı duyma, **“Hayır-Şer’inde bulunmak”** nitelenen düşmanı bile olsa herkesin birbirinin düğün ve cenazesinde bulunma zorunluluğu, misafirperverliğin de üstünde bulunan **misafirperestlik** gibi birçok geleneğin bir cinayet kadar ses getirmemesi veya muhataplarınca çabucak unutulmasındandır; kimse **töre inayetlerinden** bahsetmez.

**Kavramsal Tacizler**

Tıpkı dünya kamuoyunun **“şer ekseninde”** Azrail’in Ortadoğulular dışında kimin canını almışsa buna **“İslami Terör”** diyerek bir dini bireylerin bilinçaltına savaş dini, sadist din gibi işleyerek kavramsal taciz işlemesi gibi. Medya evet altını çizerek söylemek gerekir **medya** ve onun barındırdığı bazı _öykü yazarları_ doğuda yanlızca doğuda töreden kaynaklı olsun olmasın neredeyse her cinayet vakasını töre diye nitelendirmekten çekinmemektedir.

Oysa güya töre cinayeti işleyenler yakından incelendiğinde bu bireylerin din dahil hiçbir mekanizmaya tam olarak bağlı olmadığı, toplumdan kopuk veya birileri tarafından güdümlenmiş insanlar oldukları; cehalet ve pişmanlıklarını ise töre diyerek legalize ettiklerini görürsünüz.

Irakta kafa kesen “dinsizlerin”, “bunu İslam için yaptık” demeleri gibi bu cinayetleri işleyenler töre kelimesine sığınmaktadır.

**Töreyi takdis etmek değil, günah keçiliğinden çıkarmak**

Bu kavramsal tacizlere karşı durmak gerekir. Her ne kadar töre kavramı hakkında bu gibi yaklaşımlar törecilikle itham edilecek ise bile… Çünkü hadi ben de söyleyeyim **töre cinayetleri** maalesef bozuk plak gibi töre karşıtı söylemlerde bulunmaktan geçmez. Bir takım istatistiklerle bir töre cinayeti tarihi çıkarmaya çalışanlar; her halde doğuda çok az şeyin kayıt altında olduğunu unutmaktadır. Buna göre töre cinayetlerinin geçek bir kaydını tutmak imkânsızdır. Bu yüzden bu cinayetleri töre veya başka bir isimle nitelendirirken dikkatli olmak gerekir.

Töre kavramını günah keçisi yapıp şeytan taşlar gibi taşlamak; töreciliğin en büyük reklâmı olduğu gibi, bilmeyen potansiyel törecilere de ilham kaynağı olmaktadır. Bunun dışına töre kavramını daha çok cinayeti ile değil de inayeti ile tanıyanları da gereksiz olarak kendine düşman etmektedir.

**“Töre cinayetleri” nasıl durdulur?**

Uzun açıklamalara gerek yok:Töre cinayetleri töre yerine daha iyi bir alternatifin benimsetilmesi ile durdurulabilir.
