---
categories:
- genel
date: 2013-07-01
layout: post
tags:
- turkish
- edebiyat
- longread
- opinion
- technology
title: Teknoloji ve insani değerler
---

[![](/images/4125851671_man_vs_machine_500px_xlarge.jpeg)](http://images.sodahead.com/polls/002275357/4125851671_man_vs_machine_500px_xlarge.jpeg)

  

Teknolojinin insani değerlerden hızlı ilerlediği doğrudur. Ancak teknolojinin insani değerlerden hızlı gelişmesi bir problemse; teknolojinin gelişmesinin hızını kesmek bunun panzehiri olmayacaktır. Ayrıca teknoloji her yerde genel geçer bir kavram olarak insanların hayatını kolaylaştırması ve herhangi bir görev içermemesi nedeniyle elbette daha hızlı ilerlemektedir. İnsani değerler ise muhtelif feragatler hatta fedakârlıklar içerir, ödevler gerektirir. Ayrıca somut da değildir. Teknolojik aletler dil denen olguyu bile gerektirmezken insani değerler dilsel ve kültürel farklılıklar barındırır.

  

  

Ancak eğer halen insani değer sayılırsa düşünme yetisinin teknolojiye yenik düştüğü kesindir. Muhtelif araştırmalar akıllı telefonlar, tabletler ve bilgisayarlardan durmadan gelen eposta iletileri, kısa mesajlar, hatırlatmalar, haberler, sosyal medya iletileri ve sonu gelmeyen dikkat dağıtıcı unsurların, insanın konsantrasyon yeteneğini azalttığını ve odaklanmaya çalıştığı işte hata yapma oranını arttırdığını ortaya çıkarmıştır.

  

  

Fakat düşünme yetisi bir insani değer değildir. Yine teknolojinin sayesinde düşünce gücü tamamen metaya dönüşmüştür. Yani artık klasik iktisattaki üretim faktörleri olan emek, sermaye ve üretim araçları herkesin elindedir. Bu durumda sadece entelektüel sermaye fark yaratmaktadır. Entelektüel sermaye ise, teknoloji üretmek için teknoloji tüketmekten bir derece feragat etmek suretiyle ortaya çıkan derin çalışma ve emek ürünüdür.

  

  

Teknoloji hangi insani değerlere zarar verdi? Eğer teknoloji yüzünden ortaya çıkan sorunları teknolojiden diye düşünürsek aynı illiyet bağı ile bir bıçakla başkasını öldürme suçuna bıçak fabrikasının müdürünü de ortak etmemizle eş anlamlı olacaktır. İnsan oğlunun tabiatı insani değerler bir yana ‹suç› üretmek için dahi pratik çözümler üretmekte mahirdir.

  

  

O nedenle teknolojiyi suçlamak yerine onun menfi tesirlerini bertaraf edecek entelektüel birikime sahip bir toplum için sosyal dönüşüm sağlamak gerekir. Bu da takdir edileceği üzere, sınav-atama daire-i fasidi üzerie kurulu yapay entelektüel bir toplumla değil, somut ürünler ortaya çıkarma bakımından kıymeti takdir edilen melekelerin güçlendirilmesi suretiyle olabilir.
