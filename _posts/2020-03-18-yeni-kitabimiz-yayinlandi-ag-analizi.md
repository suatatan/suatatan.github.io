---
title: "Yeni Kitabımız Yayınlandı: Ağ Analizi"
date: 2020-03-18
tags: 
  - "featured"
---

![](/images/222534513_400_wm.jpg)

Ağ analizi ile ilgili kitabımız yayınlandı. Değerli hocalarım, Dr. Çiğdem Baskıcı ve Prof.Dr. Yavuz Ercil ile birlikte editörü ve yazarı olduğum kitap ağ analizi ile ilgili Türkçe literatürde önemli bir katkı sağlıyor.

Kitap, tüm üniversitelerin İşletme, Sosyoloji, İletişim ve Bilgisayar/Yazılım Mühendisliğinin hem lisans hem de lisansüstü programlarında okuyan öğrencilerin ağ anlayışı ve ağ analizi konusunda yararlanabilecekleri bir kaynak niteliğindedir. Ağ anlayışı ve ağ analizi uzun yıllardır uluslararası literatürde yaygın olarak kullanılmakla birlikte ulusal literatür için yeni gelişen bir alandır. Dolayısıyla kitap akademisyenler için de değerli bir referans kaynaktır.

Kitapta ilk olarak ağ anlayışının ortaya çıkışı, felsefi temelleri ve bilimsel evrimi detaylı bir biçimde anlatılmaktadır. Sonrasında ağ analizinde kullanılan istatistiksel yöntemlere ve metriklere yer verilmektedir. Ayrıca ağ analiz modelleri tanıtılmakta, ağ analizinin yapılabileceği yazılımlara ilişkin bilgiler sunulmaktadır. Kitabın bu kısmı ile ağ anlayışının gelişimi, ağ analizine ilişkin kavramsal arkaplanın ve uygulama süreçlerinin tanımlanması hedeflenmektedir. İzleyen kısımda ise ağ analizinin yazılım ve alan uygulamalarına yer verilmektedir. Böylece hem programlama yoluyla ağ analizi uygulamalarına ilişkin pratik bir alan yaratılmakta hem de farklı disiplinlerdeki uygulamalı örneklerle ağ analizinin araçsallığına dikkat çekilmektedir.

Kitabın amacı ağ konusuna ilgi duyanları bilimsel açıdan desteklemek ve onların edinimlerini pekiştirmektir. Kitap her ne kadar üniversite öğrencilerine ve bu alanda araştırma yapan bilim insanlarına yönelik yazılsa da bu konuyla ilgilenen herkese hitap etmektedir
